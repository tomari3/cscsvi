כשהייתי צעיר אבא לקח אותי לרכב על האופניים החדשות שלי. לא רכבתי לפני כן. מצאנו שביל פנוי קרוב לבית ועליתי על האופניים. חוסר יציבות קטן, איזון ימינה איזון שמאלה, רגליים עוזבות את הקרקע ומונחות על הדוושות, אבל אני לא נופל, אבא מחזיק את האופניים. אבא מתחיל לדחוף את האופניים, ״מוכן?״ הוא שואל, ״כן!״ אני עונה ואני מאבד שיווי משקל ונופל. פעם נוספת וחוזר חלילה וסוף היום המרפקים וכפות הידיים מלאות שריטות קטנות ואני עדיין לא יודע לרכב על אופניים. לא נורא, אבל מאכזב. תחושת הזמן בתור ילד, וכמובן בניסיון לשחזר אירועים, היא לא טובה, אבל אם הייתי חייב לנחש הייתי אומר שעברו כמה חודשים מאז אותו ניסיון כושל כמסיבה כזו או אחרת עליתי על אופניים שוב ופתאום, כמו קסם, אני רוכב. יציב ובטוח על זוג גלגלים. הנה באורח קסם אני יודע למופת משהו שבכלל לא למדתי, לפי ההבנה שלי על למידה היה ראוי שאפול עוד עשרות פעמים ואעלה ״מדרגה מדרגה״ בדרכי אל גביע הידע, בכדי שאוכל לדעת, או ללמוד, דבר חדש. ככה אמרו לי. יש מסלול וכל צעד מודע. לא תקשיב לא תלמד. שנים אחר כך בכיתה הייתי מקבל הערות ממורים מאחר ולא הייתי קשוב בכיתה, לטענתם. אפילו לקחו אותי לפסיכולוג בניסיון לקבל איבחון להפרעות קשב וריכוז. כפרתי בעובדה. הפרעות קשב? אני הכי קשוב אי פעם כשאני משרבט על המחברת ומקשיב למורה. רק כי אני לא מסתכל לו בעיניים ומהנהן זה אומר שיש לי בעיות קשב? היו אומרים על שחקן כדורגל שיש לו בעיות קשב אם הוא היה מתרכז בספרינט לעבר הכדור במקום להראות למאמן שהוא אכן רץ? אם היה מסתכל לעבר המאמן בזמן הספרינט כדי לאשש את הכוונות, להראות שהוא מקשיב, גם המאמן וגם הקהל היו סוכלים אותו כי החמיץ הזדמנות ליתרון. אך בבית הספר מדד ההצלחה בזמן השיעור הוא שונה, יש ציפייה שתקדיש מצומת ליבך בכדי להוכיח שצומת ליבך בתוכן הלימוד. פרדוקס מוזר ביותר. 